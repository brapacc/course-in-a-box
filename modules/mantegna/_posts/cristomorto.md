---
title: Cristo Morto 
---

# Cristo Morto nel sepolcro e tre dolenti 

Autore | 	Andrea Mantegna | 1
Data|	1475-1478 circa | 2
Tecnica |	tempera su tela | 3
Dimensioni |	68×81 cm | 4
Ubicazione |	Pinacoteca di Brera, Milan | 5


Autore | 	Andrea Mantegna | 1
Data|	1475-1478 circa | 2
Tecnica |	tempera su tela | 3
Dimensioni |	68×81 cm | 4
Ubicazione |	Pinacoteca di Brera, Milan | 5

- **Rispondi alle domande**

Qual è il titolo di questo dipinto?

Chi è l'autore?

Quando è stato dipinto il quadro?

Quanto è grande?

Dove si trova?

Con questo quadro Mantegna cambiò il linguaggio dell'arte, ed ebbe una grande influenza sugli artisti successivi.




<img src="https://upload.wikimedia.org/wikipedia/commons/f/f4/The_dead_Christ_and_three_mourners%2C_by_Andrea_Mantegna.jpg" 
width="500" height="414">

**Descrizione del Cristo Morto**

- Riempi le parole mancanti aiutandoti con il vocabolario sul corpo umano 
(Soluzione)[https://pinacotecabrera.org/wp-content/uploads/2019/04/SALA-6-Il-Cristo-Morto-di-Mantegna-DescriVedendo-TESTO.pdf] (audio)[https://pinacotecabrera.org/educazione/descrivedendo-brera/]

La scena raffigurata si svolge all’interno del sepolcro, dove il corpo senza
vita di Gesù Cristo è stato adagiato su una lastra di marmo per essere
pulito e cosparso di unguenti profumati. Accanto a lui sono visibili, in un
angolo della tela, i volti addolorati di un uomo e due donne.
La presenza fisica del corpo di Cristo domina il dipinto e ne occupa la
maggior parte. Il pittore ce lo mostra come se ci trovassimo a guardarlo
da un punto di vista leggermente rialzato, non al suo fianco, ma di fronte
a lui, dalla parte dei piedi. Il corpo viene così interamente dipinto lungo
l’asse verticale della tela e di conseguenza, in primo piano, vicine al bordo
inferiore, incontriamo le piante dei piedi, mentre sollevando lo sguardo
risaliamo fino alla testa, che ci appare più lontana, vicino al bordo
superiore. Tutto il corpo di Gesù Cristo è come compresso tra il bordo alto
e quello basso della tela: l’anatomia, pur descritta in maniera realistica, 
viene forzata dal pittore, che altera lievemente le dimensioni delle singole
parti così da rendere credibile la particolare prospettiva usata.
Per descrivere meglio l'opera, proviamo ora a immaginarla suddivisa in 9
settori di uguali dimensioni, ottenuti incrociando tre colonne a tre righe.
A ogni settore, per convenzione, diamo la numerazione usata nelle
tastiere telefoniche. Da sinistra a destra: 1, 2, 3 in alto; 4, 5, 6 in mezzo; 7,
8, 9 in basso.
Iniziamo la descrizione da ciò che risulta più prossimo a noi.
In basso e al centro della tela, nel settore 8 e in parte nel 9, troviamo i piedi
di Cristo che sporgono verso di noi al di fuori della lastra di marmo rosso,
con delle venature bianche, su cui è stato adagiato il corpo. Su entrambe
le piante sono evidenti i segni lasciati dai chiodi con cui è stato trafitto per
essere fissato alla croce; sono ben visibili anche i lembi di pelle che si
sollevano ai margini delle ferite.
Risalendo verso l’alto, dal settore 8 al 5, lo sguardo percorre la sagoma
delle gambe dritte e parallele, coperte da un lenzuolo bianco che arriva
fino al bacino. Con molte pieghe il lenzuolo si estende ai lati del corpo
nudo, aderendo ad esso quasi completamente, fino oltre i bordi laterali
della lastra di marmo.
Gli avambracci e le mani di Cristo risultano appoggiati inerti al di sopra del
lenzuolo. Le mani, con i palmi rivolti verso il basso, sono semichiuse e
poggiano con le nocche sul lenzuolo. Anch’esse mostrano sul dorso i fori
lasciati dai chiodi nella carne. Le braccia sono leggermente piegate
all’altezza dei gomiti, sotto pelle si intravede la muscolatura, come pure è
ben visibile sul petto, mentre il ventre risulta quasi concavo, delimitato
dall'arco delle costole.
Infine, nella parte più alta e centrale del dipinto, nel settore 2, è
raffigurata la testa, inclinata verso la destra di chi osserva. È circondata da
una sottilissima aureola dorata e poggia su un cuscino rossastro come il
marmo sottostante. Gesù Cristo ha occhi e labbra chiusi, barba e baffi
appena accennati, e lunghi capelli scuri e mossi che gli circondano il viso. 
In alto, nel settore 3, all’estremità della lastra c’è un piccolo recipiente di
marmo scuro, chiuso da un coperchio, che contiene gli unguenti
profumati da spalmare sul corpo del defunto prima della sepoltura.
Nell’angolo in alto a sinistra, più o meno alla stessa altezza del viso di
Gesù Cristo, nel settore 1, troviamo i volti di tre figure segnate dal dolore,
un uomo e due donne.
Più prossimo a noi c’è l’uomo, Giovanni Evangelista, che piange rivolto
verso Cristo. Di lui vediamo solo parte del volto di profilo, con corti capelli
scuri: ha la bocca aperta, gli occhi socchiusi, da cui scende una lacrima, e
le mani giunte sul petto.
Dietro c'è Maria, la madre di Gesù Cristo, che si sta asciugando gli occhi
con un fazzoletto bianco. È raffigurata anziana, con la pelle segnata da
profonde rughe d'espressione, ha la testa e il collo avvolti da un tessuto
chiaro e sopra il capo porta un manto scuro.
Ancora più indietro si trova una donna, tradizionalmente identificata con
Maria Maddalena. Di lei si vede solo la parte inferiore del volto, dal naso
in giù. La sua bocca è aperta in un’espressione di dolore.
Lo sfondo della scena è costituito da una parete marrone grigio, che nel
settore 3, in alto a destra, si apre in un varco verso uno spazio
completamente buio.
La luce tenue che illumina la scena proviene da una fonte non visibile,
situata ad ore 2, e sottolinea le ombre dei corpi e le pieghe del lenzuolo.
La tinta che domina la composizione, nelle sfumature delle terre, è resa
con colori opachi e spenti, che contribuiscono a stendere sull’opera
un’atmosfera dolente. Parti della tela di lino su cui è dipinta l’opera
riemergono in diversi punti con colori fra l’ocra e il giallo-arancio. 

